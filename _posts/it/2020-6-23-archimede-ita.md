---
layout: post
title: "Ritratto Di Uno Scienziato Siciliano: Archimede"
categories:
  - Home
hide: true
---
![pirandello](/assets/images/archimede.jpg){:class="img-responsive"}
Lavoravo silenziosamente in ufficio a Lugano, quando iniziai una conversazione con [Prof. Jürgen Schmidhuber](https://it.wikipedia.org/wiki/J%C3%BCrgen_Schmidhuber).
_"Vieni dalla Sicilia, vero?"_, mi chiese. "Sì!", risposi fieramente.
_"Una delle più grandi menti della storia era siciliana!"_.
Ho vagato nei miei pensieri per diversi secondi, pensando alle dozzine di grandi uomini e donne che una piccola grande isola come la Sicilia ha ospitato nella sua storia.
Poi, prima ancora che io potessi dir nulla, fui illuminato: __"Archimede, ovviamente!"__.

Archimede è un incredibile esempio di genio dell'antichità.
Nella Siracusa del terzo secolo A.C., che Cicerone definiva _la più bella città greca dei tempi antichi_, diede vita a scoperte e invenzioni di inestimabile valore.
Si dice esistano tre tipi di scienziati: _il filosofo_, che sogna e crea idee che rimangono per sempre; _il matematico_, che si impegna nel trovare ordine nel caos usando la matematica; _l'artigiano_, che trasforma direttamente le proprie idee in efficaci soluzioni a problemi reali.
Archimede era questi tre tipi allo stesso tempo e dimostrò nelle sue diverse sfaccettature di scienziato capacità straordinarie che nessuno fu in grado di eguagliare per secoli.

Era totalmente immerso nel proprio lavoro scientifico: è noto che dimenticasse persino di lavarsi o di mangiare, quando non poteva risolvere facilmente il problema a cui era dedito.
Archimede credeva profondamente nel potere della scienza.
Disse al suo re _"Datemi una leva e vi solleverò il mondo!"_, riferendosi direttamente alle proprie scoperte in ambito fisico, ma anche implicitamente affermando come nessun ostacolo sia impossibile da superare usando l'intelligenza e la razionalità umane.

I suoi studi matematici furono estremamente raffinati.
Tra le altre cose, dimostrò la procedura corretta per calcolare l'area del cerchio e altre importanti formule su sfere e cilindri.
Comprendeva e sfruttava nei suoi ragionamenti i concetti di infinitamente grande e infinitamente piccolo, che formano gli strumenti di base della scienza moderna, formalizzati diversi secoli dopo da Newton e Leibniz.
Per dare una misura delle sue incredibili capacità matematiche, è stato detto che paragonare gli scritti di Archimede ai ben noti lavori di geometria di Euclide è come paragonare la fisica quantistica alla matematica degli ultimi anni di scuola.

Archimede costruì macchine strabilianti.
La prima invenzione a lui attribuita è la _vite di Archimede_, un rivoluzionario attrezzo meccanico, ispirato ai suoi viaggi in Egitto, capace di spostare l'acqua per irrigare i terreni.
Creò anche diverse armi da guerra per proteggere la propria città.
Per esempio, l'_artiglio di Archimede_, un uncino speciale capace di sollevare ed affondare le navi nemiche; o i celebri e controversi _specchi ustori di Archimede_, un sistema di specchi che concentrava la luce del sole sul legno delle navi per incendiarle.
Esperimenti moderni hanno dimostrato la fattibilità di molte delle sue invenzioni, macchine da guerra incluse.

Una parte fondamentale dell'eredità di Archimede è costituita dalle leggendarie storie sulla sua vita.
La sua proverbiale frase _"Eureka!"_ fu esclamata quando scoprì, mentre faceva un bagno, il principio fisico che poi prese il suo nome, il quale regola il comportamento dei corpi immersi in un fluido; si dice iniziò a correre nudo per le strade di Siracusa per la gioia.
Morì per mano romana durante l'assedio della sua città, nel 212 A.C.: era così concentrato su una dimostrazione matematica da rifiutarsi di seguire un soldato romano prima di essere riuscito a completarla. Il soldato, infuriato, lo uccise.
E' ancora incerto se questi aneddoti siano in effetti realtà, o riflettano semplicemente il maldestro pregiudizio che i suoi concittadini avevano sulla mente più brillante della storia antica.

<footer class="lang-options">
    <em><a href="{{ site.baseurl }}/home/2020/06/23/archimede.html">Read this article in english.</a></em>
</footer>
